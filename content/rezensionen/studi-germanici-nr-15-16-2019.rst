[Besprechung der Edition sowie der Autobiographischen Schriften, Bd. 3, Kleine autobiographische Schriften und Memorabilien, hg. von Wolfgang Rasch]
====================================================================================================================================================

:date: 2019
:category: Rezension
:author: Stefano Apostolo
:publication: Studi germanici, Nr. 15/16, 2019
:slug: studi-germanici-nr-15-16-2019

In Italia la figura e le opere di Gutzkow sono di rado oggetto di ricerca della germanistica nostrana, eccezion fatta nell’ambito degli studi büchneriani: se da un lato i due scrittori sembrano muoversi su posizioni molto distanti - rivoluzionario materialista e naturalista Büchner, scrittore di professione intriso di idealismo Gutzkow -, dall’altro è praticamente impossibile ignorare la loro fruttuosa collaborazione. Senza l’incitamento costante di Gutzkow - ben consapevole dell’estro letterario del collega, nonché della portata sociale e storica delle sue opere - probabilmente Lenz non avrebbe mai visto la luce. Molte delle lettere di Büchner, nonché la sua intera produzione letteraria - eccezion fatta per il Woyzeck - furono pubblicate nelle sue riviste. Non da ultimo, vero indicatore del significato di questo sodalizio, è da considerarsi il fatto che nel lascito di Büchner le lettere di Gutzkow costituiscono l’unica corrispondenza epistolare con un collega scrittore.

Se quindi in Italia Gutzkow è prevalentemente noto ‘di riflesso’, come ausiliario del più celebre Büchner, il volume *Kleine autobiographische Schriften und Memorabilien* costituisce un ottimo inizio per la (ri-)scoperta della sua figura e del suo stile. Il libro, curato da Wolfgang Rasch, autore della monumentale bibliografia delle opere di Gutzkow, comprende per lo più brevi scritti redatti tra il 1840 e il 1878, che permettono al lettore di gettare uno sguardo nella vita privata dell’autore dalla fine dei vent’anni sino alla morte.

[...] Si tratta di scritti ben diversi dai due grandi libri autobiografici *Aus der Knabenzeit* (1852) e *Rückblicke auf mein Leben* (1875), opere in cui sono ben percepibili la tristezza, la spossatezza e non di rado la frustrazione legate ai problemi della sua vita di scrittore. Qui, in questi brevi compendi autobiografici, il tono è invece molto diverso e il lettore si imbatte in un Gutzkow spiritoso, osservatore arguto e attento descrittore di avvenimenti e di persone conosciute nel corso della sua vita. Sono testi non di rado velati da un malinconico moto d’affetto, come in *Rosa Maria Assing, geb. Varnhagen von Ense* (1840), accorato ricordo di un’anziana educatrice deceduta poco tempo prima, amante della lettura e della discussione letteraria, piacere che condivideva sovente con interlocutori più giovani: «Es war dies Leben in die schönsten Erinnerungen unsrer geistigen Entwickelung verflochten; ihre Myrte grünte bescheiden neben manchem Lorbeer; Uhland, Chamisso, Schwab, Kerner waren ihre Freunde gewesen, mit vielen Jüngern war sie und ihre Familie in lebhaftester Verbindung, ja sie hat selbst manches zarte, sinnige Lied gesungen» (pp. 1-2).

[...] Gli scritti autobiografici minori di Gutzkow sono, a conti fatti, fedeli rivisitazioni, per lo più storicamente verificabili, di quanto vissuto dall’autore stesso. Ha pienamente ragione Wolfgang Rasch, quando nella postfazione al volume scrive che questi piccoli testi hanno un alto significato documentativo sulla sua persona: «Der Autobiograph ist überwiegend frei von eitler Selbstbespiegelung, nichtigen

Klatschereien, Prahlereien [...]. Er spielt sich nicht in den Vordergrund, um den Rest der Welt als bloße Dekoration eigener Glorie auf sich zu beziehen. Er vermeidet pathetische Posen, betuliches Gehabe oder sentimentale Attitüden» (p. 317). Il valore aggiunto sta però anche nella capacità dell’autore di rendersi visibile di riflesso, quasi restando in secondo piano: pur scrivendo spesso di altri, egli rappresenta anche se stesso e il proprio carattere, lasciando sovente trasparire una buona dose di autocritica.
